<article class="box post">
    <header class="style1">
        <h2>Beleidsplan College van Kerkrentmeesters CvK</h2>
        <p>“Scheppend en onderhoudend ten behoeve van de gemeente”</p>
    </header>


    <p><strong>1. Inleiding</strong></p>
    <p><strong>1.1. Algemeen</strong></p>
    <p>De afgelopen periode van 4 jaar zijn voor de leden van het college van kerkrentmeesters geen gemakkelijke jaren&nbsp;geweest. Vele functiewisselingen droegen niet bij aan continuïteit. Vermogensrechtelijke aangelegenheden behoren tot één&nbsp;van de taken van het college en juist in dat verband was het lastig om de begroting op orde te houden, daar het college bij&nbsp;voortduring geconfronteerd werd met extra uitgaven, vaak verband houdende met het feit dat wij een open, gastvrije en&nbsp;vierende geloofsgemeenschap zijn.&nbsp;Deze uitgaven kwamen dan bovenop de reeds goedgekeurde begroting en zorgden voor extra tekorten.</p>
    <p>In 2015 is de herinrichting Martinikerk een feit geworden. Het partnerschap van STIBEMA met de provincie Gelderland&nbsp;heeft geresulteerd in het verkrijgen van een aanzienlijke subsidie en mede door de opbrengst van de verkoop van het&nbsp;Maartenshuis werd e.e.a. mogelijk. Door deze herinrichting is de Martinikerk thans een multifunctioneel gebouw, naast de&nbsp;zondagse erediensten is extra verhuur noodzakelijk en ook beter mogelijk en maakt dit exploitatie van de kerk eenvoudiger.</p>
    <p>In het voorjaar van 2016 is door een werkgroep een rapport bezuinigingen gepresenteerd. De werkgroep doet hierin een&nbsp;aantal aanbevelingen, die vervolgens door het Cvk omarmd worden en waarmee zij de komende jaren aan het werk gaat.</p>
    <p>Uitgangspunt van de aanbevelingen is het op orde krijgen van de begroting 2021. Tevens is er “plan van aanpak Geldwerving&nbsp;langere termijn” ingediend die het Cvk moet helpen de begroting op orde te krijgen.</p>
    <p>Het niet doorgaan van de bazaar 2016 gaf een hiaat in de begroting van dat jaar. De bazaar heeft in 2017 weer een vervolg&nbsp;gekregen en het ziet ernaar uit dat in 2018 opnieuw een bazaar gehouden zal worden, zodat daaruit ook weer inkomsten&nbsp;kunnen worden gegenereerd.</p>

    <p><strong>1.2. Toekomst</strong></p>
    <p>Op basis van het rapport bezuinigingen zullen maatregelen genomen moeten worden m.b.t. erfpacht van o.a. het Gallusterrein.</p>
    <p>Verkoop van de Pastorie Angerlo of pastorie Doesburg lijkt een reële optie. Ontwikkelingen m.b.t. een pioniersplek in de&nbsp;Pastorie Angerlo wil het Cvk graag een kans van slagen geven, maar mocht dit onverhoopt niet lukken, zal het Cvk&nbsp;genoodzaakt zijn tot verkoop. M.b.t. erfpacht wordt erfpachtgrond alleen verkocht als 100% opbrengst kan worden verkregen.</p>
    <p>De predikantsplaats zal bij een nieuw te beroepen predikant geen volledige Fte meer worden.</p>
    <p>De prognose van de meerjarenbegroting ziet er slecht uit voor de toekomst van de kerk. Vaste lasten zoals verzekeringen en&nbsp;salarissen stijgen, terwijl inkomsten uit verhuur tegenvallen en de inkomsten van vrijwillige bijdragen afnemen. Om die&nbsp;reden moet het Cvk alle zeilen bijzetten om meer opbrengsten te genereren uit verhuur van de MK, de bazaar of andere&nbsp;initiatieven. Tot op heden lukt ons dit niet! Kortom, de financiën blijven ronduit zorgelijk.</p>
    <p>Het “plan van aanpak geldwerving langere termijn” kan uitkomst bieden indien voldoende vrijwilligers beschikbaar zijn om&nbsp;de daarin voorgestelde acties uit te voeren. Elk plan dat kan bijdragen tot extra inkomsten, zal serieus worden bekeken en&nbsp;besproken en zo mogelijk worden uitgevoerd. Voortzetting van dergelijke initiatieven komt ernstig in gevaar doordat steeds&nbsp;minder leden bereid zijn zich als vrijwilliger in te zetten.</p>
    <p>Indien de financiële situatie ongewijzigd blijft, zal in het jaar 2018 en / of 2019 besloten moeten worden tot eventuele&nbsp;verkoop van de Martinikerk en zo mogelijk het verminderen van contracturen van cantor-organist en interieurverzorgster,&nbsp;omdat de vaste lasten van het gebouw en de salarissen niet meer zijn op te brengen door de leden. In dit geval zal de&nbsp;Martinikerk op de zondag gehuurd moeten worden voor de erediensten.</p>
    <p>Het salaris van de predikant loopt gedurende dit beleidsplan geen gevaar, omdat de PGAD nog kan putten uit een&nbsp;nalatenschap, dat bedoeld is om het salaris van de predikant aan te vullen.&nbsp;In overleg met de Kerkenraad zullen deze moeilijke, maar belangrijke beslissingen genomen moeten worden.</p>

    <p><strong>2. Missie, Visie en Doelen/acties</strong></p>
    <p><strong>2.1.&nbsp;</strong><strong>Missie</strong></p>
    <p>Het College van Kerkrentmeesters heeft als missie:</p>
    <p><em>“Het scheppen en onderhouden van de materiële en financiële voorwaarden voor het leven en werken van de gemeente”.</em></p>

    <p><strong>2.2.&nbsp;</strong><strong>Visie</strong></p>
    <p>De visie van het college komt voort vanuit de christelijke traditie. Geloven en handelen vanuit dat geloof. Een telkens&nbsp;hernieuwde bezinning op het leven van alledag, op vraagstukken die gaan over geloof en samenleving. Onderlinge&nbsp;verbondenheid, duurzaamheid en gerechtigheid zijn hierbij kernbegrippen. Door dialoog, transformatie en participatie wil het&nbsp;college de ontwikkelingen binnen de denkrichting van Kerk 2025 volgen en zo mogelijk implementeren, zonder de&nbsp;vermogensrechtelijke verantwoordelijkheid uit het oog te verliezen.</p>

    <p><strong>3. Actiepunten in de periode 2018 – 2021</strong></p>
    <p>1. Het uitvoeren van de missie en visie uit dit document.</p>
    <p>2. Het uitvoeren van de reguliere werkzaamheden zoals het bijhouden van de financiële administratie, het</p>
    <p>sleutelbeheer, het opstellen van de jaarrekening, de begroting en de meerjarenbegroting en het</p>
    <p>organiseren/uitvoeren van de acties rond geldwerving (actie Kerkbalans inclusief nazorg, Solidariteitskas en&nbsp;eindejaarscollecte), kortom, het op orde houden van de financiële huishouding.</p>
    <p>3. De zorg voor onderhoud en beheer van de gebouwen en installaties, het bevorderen van energiebesparing en de&nbsp;toepassing van duurzame energie.</p>
    <p>4. Het bespreken van een nieuw onderhoudsplan voor de Galluskerk, in overleg met de Stichting Behoud&nbsp;Galluskerk (Stibega) en van een meerjarenraming voor het door het college te financieren onderhoud van&nbsp;de Martinikerk in overleg met Stichting Behoud en Exploitatie Martinikerk (Stibema).</p>
    <p>5. Het uitvoeren van de aanbevelingen uit het rapport bezuinigingen uit 2016.</p>
    <p>6. Het zoveel mogelijk uitvoeren van de wervingsacties uit het plan van aanpak ‘Geldwerving lange termijn’.</p>
    <p>7. Het jaarlijks analyseren van de leeftijdsopbouw en het geefgedrag van gemeenteleden als basis voor het&nbsp;opstellen van de meerjarenbegroting, maar ook om te zien welke acties gewenst zijn om het geefgedrag te&nbsp;beïnvloeden.</p>
    <p>8. De eventuele verkoop van de Martinikerk en het zo mogelijk verminderen van contracturen van cantor-organist en&nbsp;interieurverzorgster.</p>
    <p>9. Het continueren van contacten met diverse groepen/commissies en functionarissen.</p>
    <p>10. Het frequent en transparant informeren van gemeenteleden over diverse zaken, zoals begroting, jaarrekening en de&nbsp;resultaten actie Kerkbalans via de website, via Licht(punt) en Maanlicht/Zonlicht.</p>
    <p>11. Na analyse het bepalen en houden van nazorgacties, in samenwerking met Pastoraat en Diaconaat, voor leden die&nbsp;niet betalen aan de actie Kerkbalans.</p>
    <p>12. Bepalen werkwijze voor het bijhouden van de doop- en belijdenisboeken en voor het archiveren van de notulen van&nbsp;het college, de diaconie en de kerkenraad.</p>
    <p>13. Het als werkgever adequaat toepassen van de ARBO-regelgeving.</p>
    <p>14. Het als werkgever voeren van functioneringsgesprekken en deze vastleggen.</p>
    <p>15. Het intensiveren van de public relations.</p>
    <p>16. 2 x per jaar overleg met Stibega en 2 x per jaar met Stibema over voortgang BRIM en verhuur;</p>
    <p>17. Onderzoek naar mogelijkheden tot samenwerking met buurtgemeenten.</p>

    <p><strong>4. Financiën</strong></p>
    <p><strong>4.1. Acties/activiteiten voor 2018</strong></p>

    <p>a. Mogelijkheden onderzoeken tot verkoop van Martinikerk.</p>
    <p>b. Mogelijkheden onderzoeken tot contracturenvermindering van cantor-organist en interieurverzorgster.</p>
    <p>c. Inzetten op extra inkomsten uit vrijwillige bijdragen.</p>
    <p>d. Verdere uitwerking van het plan bezuinigingen.</p>
    <p>e. Geldwervingsacties oppakken en ondersteunen.</p>
    <p>f. Vrijwilligers!</p>
    <p><strong>4.2. Actie/activiteiten 2018-2021</strong></p>
    <p>a. Niet afwijken van vastgestelde begrotingen. De begroting 2018 is in november 2017 door de</p>
    <p>Kerkenraad vastgesteld.</p>
    <p>b. Actiepunten zoals onder 3 genoemd.</p>
    <p>c. Vasthouden aan meerjarenbegroting t/m 2022.</p>
</article>
