<article class="box post">
    <header class="style1">
        <h2></h2>
        <p>Zending - Kerk in Actie</p>
    </header>
    <p>Ervaar Zending van dichtbij! <br>Wat voor beeld heeft u bij zending? Met een Bijbel onder de arm de rimboe in? Die associatie kan het woord ‘zending’ gemakkelijk oproepen. Maar zending in de 21e eeuw is niet meer wat het geweest is. Gelukkig maar. Misschien wist u dat al lang. Of misschien wilt u zich laten verrassen met nieuwe beelden. Maak kennis met eigentijds zendingswerk.<br><br>Geloven<br>Samen met onze partners geloven wij in gemeentes die levendig en gastvrij zijn.<br>We geloven dat samenwerking tussen verschillende volken, kerken en religies vrede en verzoening mogelijk maakt. We geloven dat het Evangelie overal ter wereld verzoening en bevrijding kan brengen.<br><br>Verbonden zijn<br>Wij maken deel uit van een wereldkerk. Wij vormen één gemeenschap met medechristenen buiten onze Nederlandse grenzen. Hun verdriet en hun vreugde raken ook ons. En andersom. Wij kunnen ons laten inspireren door talloze voorbeelden van ‘geloofshelden’ in het Zuiden. Zij mogen delen in onze rijkdom. In het geloof zijn we met elkaar verbonden en versterken we elkaar.<br><br>Gedragen worden<br>We geloven dat het vuur dat met Christus begon, een vuur is dat nooit meer dooft. Dat vuur willen we doorgeven, zodat mensen, waar en wie ze ook zijn, vanuit het Evangelie bevrijding, verzoening en bemoediging ervaren. Wij weten ons bij deze opdracht gedragen door de kracht van de Heilige Geest, die ons oproept tot getuigenis, tot dienstbaarheid en tot het bevorderen van gerechtigheid.<br><br>Zending in de 21e eeuw<br>Vroeger was zending ‘met een Bijbel onder de arm de rimboe in’. In onze tijd is zending tweerichtingsverkeer. Als christenen kunnen we elkaar wereldwijd inspireren en versterken. Die gezamenlijkheid zoekt Kerk in Actie. We vinden onderlinge verbondenheid en samenwerking van geloofsgemeenschappen belangrijk.<br>We ondersteunen partnerkerken met financiën en soms ook menskracht, met name in die gebieden waar geloofsgemeenschappen kwetsbaar zijn door geweld, onrecht en armoede. Wij bouwen samen aan levendige en gastvrije geloofsgemeenschappen waar bevrijding, verzoening en bemoediging ervaren kan worden.<br><br>Het zendingswerk dat u kunt steunen<br>Het zendingswerk van Kerk in Actie richt zich op het uitdragen van het Evangelie, het opbouwen van geloofsgemeenschappen en op verzoening en vrede. Dat doen we overal op de wereld. In ruim 45 landen steunen we meer dan 200 kerken en christelijke organisaties met hun zendingswerk. Wij hebben elk jaar zo’n 10 miljoen euro nodig voor dit werk. Lees meer over de zendingsprojecten die u kunt steunen en over de collectes voor de zending op&nbsp;<em><a href="http://www.kerkinactie/zending.nl" target="_blank" rel="noreferrer noopener">www.kerkinactie/zending.nl.</a></em><br><br>Uitgezonden medewerkers<br>Kerk in Actie heeft ruim twintig medewerkers uitgezonden naar het buitenland.<br>Wij zenden alleen mensen uit op verzoek van onze lokale partners. Vaak gaat het om theologiedocenten. Onze uitgezonden medewerkers leren zelf ook veel van hun contact met christenen uit andere culturen. Deze ervaringen nemen zij mee en dragen zij uit bij hun terugkeer naar Nederland. Ook zó willen wij bijdragen aan een wereldwijde gemeenschap van christenen. Bekijk op de site welke medewerkers op dit moment zijn uitgezonden door Kerk in Actie.<br><br>ICCO en Kerk in Actie<br>Kerk in Actie werkt nauw samen met ICCO, de Protestantse organisatie voor ontwikkelingssamenwerking, die subsidie ontvangt van de Nederlandse overheid. Het programma Zending valt echter volledig onder de verantwoordelijkheid van Kerk in Actie, omdat overheidsgelden niet ingezet mogen worden voor de verkondiging van het Evangelie.</p>
</article>
